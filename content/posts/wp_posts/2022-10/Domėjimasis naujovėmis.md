Na taip. Manau, kad kiekvieno blogerio ar "wanna be tinklaraštininko" atmintyje turėtų atsirasti vietos naujovėms. Kaipgi be jų? O jei tos naujovės dar ir leidžia sutaupyti laiko, tai išvis pasaka, o ne tinklaraštininkavimas. 

## Apie Obsidian bei WordPress plėtinį

Šiuo metu įrašą bildenu naudodamasis Obsidian užrašų knygele. Tai visiškai nemokama e-užrašų aplikacija leidžianti kuriamus tekstus laikyti ne tik savo kompiuteriuose, bet ir nuotolinėse saugyklose (reikia trupučio papildomų žinių). Įrankis pravartus ir netgi perdėtai išmanus. Galbūt ne veltui rašantieji ar šiaip renkantys tekstus jį sutinka išskėstomis rankomis.

Jei atvirai, tai nežinojau, jog tarp plėtinių skirtų bendruomenei yra vienas, kuris skirtas WordPress tinklaraščiams. Na, apie tai sužinojau šiandien ir visiškai atsitiktinai. Besitrankydamas tarp bendruomenės plėtinių radau vieną pavadinimu "Wordpress plugin" bei nusprendžiau išbandyti kas tai per funkcija ir ką maksimaliai galiu iš jos išspausti. 

WordPress plėtinio nuostatos paprastos. Užtenka nurodyti savo WordPress blogo adresą, prisijungimo vardą ir slaptažodį, o kitos parinktys skirtos skelbiamų įrašų kategorijai bei publikacijai. Jei trumpiau, tai tereikės pasirinkti ar norėsite įrašus perkelti tarp juodraščių, ar skelbti iškart.

Kas iš to? Nebent vienas privalumas. Jums nebereikės prisijunginėti prie WordPress administracinio skydo tam, kad galėtumėte dalintis savo įrašais. O čia jau savaime yra nemenkas pliusas.

## Gerai, o kiek laiko pavyktų sutaupyti tokiu atveju?

O tai priklausys tik nuo jūsų WordPress konfigūracijos. Pavyzdžiui, jei turite nusistatę numatytąją įrašų skelbimo kategoriją bei perpublikavimą į socialinius tinklus, tai norimas įrašų publikacijos rezultatas bus pasiekiamas gerokai greičiau nei anksčiau, nes... Kaip ir minėjau anksčiau, naudotis administracinio valdymo skydu nebebus būtina. Pranašumas - originalus įrašas kompiuteryje, o kopija perskelbiama į WordPress. Taip išvengiama bereikalinga maišatis (kai reikia pastoviai kur nors ką nors perkopijuoti).

## Trumpas reziumė

Skatinu domėtis automatizacijos naujovėmis ir būti morališkai pasiruošus jų prisijaukinimui, nes... Kaip sako daugumą dirbančių su programiniu kodu ar specifinėmis programomis... Praganiau apie porą valandų laiko tam, kad automatizuočiau dešimties minučių užduotį.